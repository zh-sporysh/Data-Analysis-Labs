Степан Радченко – молодий амбіційний хлопець, разом з односельцями Надійкою та Левком дістається пароплавом Києва. Він приїхав в місто з метою стати студентом інституту, а ще був певен, що вирушив «завоювати і зробити своїм» зрусифіковане українське місто, що місту потрібна «свіжа кров села», яка змінить «його вигляд і істоту. А він – один із цієї зміни, якій за долею призначено перемогти». Юнак оселився на Подолі в будинку крамаря Гнідого, що був знайомим його дядька. Спочатку він жив у столярній майстерні , яка містилася поряд з коровами, спав на дошках, їв лише хліб із салом, що привіз з собою з села. Коли відвідав інститут, довідався, що спочатку треба пройти приймальну комісію. Хлопець знайомиться з містом та його мешканцями й думає: «От вони, ці горожані. Все це – старий порох, що треба стерти. І він до нього покликаний». Грошей у нього майже не було, тому намагався влаштуватися на будь-яку роботу, але його ніхто ніде не чекав, попри заслуги перед революцією. Степан навідався до Левка, а потім до Надійки – вона йому сподобалася ще тоді, коли плив з нею і Левком на пароплаві в Київ. Він знайомиться з дружиною Гнідого – Тамарою Василівною та її сином Максимом. Його новий приятель був «… лагідний на вдачу, мрійливий, спокійний, мав тихий голос і якусь глибоку сердечну усмішку». Вступні іспити хлопець склав успішно і став студентом. Гнідий погодився, як потім з'ясувалося, за проханням Максима, щоб Степан переселився з майстерні на кухню. Але за це він мав допомагати по господарству, що було для юнака не так вже і важко. Якось на квартирі Надійки, що вчилась в технікумі, зібралось товариство молоді. Степан теж був там. Один з юнаків запропонував піти всім разом на літературну вечірку. Те, що на ній відбувалось, справило на Степана велике враження. Він із заздрістю слухав майстерне читання творів молодих і вже відомих письменників, а також оплески, якими обдаровувала митців вдячна аудиторія. Степан вирішив написати оповідання «Бритва». Це була невигадана історія з його життя про те, як бритва допомогла звільнитися з денікінського полону. «Долю своєї бритви він підніс до історії громадянської війни, зробив її символом виборюваної влади». Твір підписав більш «благородним ім'ям» – Стефан Радченко. Степан вирішив показати оповідання відомому літературному критику Світозарову, якого бачив на літературній вечірці. «З його вуст сипались цитати всіма мовами, літературні факти, півфакти та анекдоти…» – тож юнак вважав, що такий майстер слова приязно відгукнеться на його прохання прочитати оповідання й дасть йому слушні поради, як «письменнику-початківцю». Але Світозаров не схотів навіть розмовляти з ним. Відчуваючи себе приниженим, Степан пішов до Надійки. Допізна гуляючи з нею в парку, він грубо скористався нею, а коли дівчина розплакалася, сказав, що вона сама у цьому винна, і що він іде від неї назавжди. Уночі до Степана прийшла дружина Гнідого – Тамара Василівна. Він перелякався. Але на другий день вже сам запросив жінку приходити до нього, і почав ласкаво називати її Мусінькою. Максим дізнався про таємні нічні зустрічі матері з квартирантом. Між ними зчинилася бійка. Максим пішов з дому. Радченко сумлінно вчиться. На іспиті з української мови він здивував професора своїми глибокими знаннями. Дізнавшись, що талановитий студент живе у великій матеріальній скруті, професор допомагає йому стати лектором на курсах для держслужбовців. Там Степан знайомиться з поетом Вигорським і стає його товаришем. На перші зароблені гроші Степан купує собі новий одяг і розлучається з Мусінькою. Вона його не утримувала, знала, що її щастя з молодим хлопцем буде недовгим. Степан переїжджає до кімнати свого інститутського товариша – Бориса. Той знайшов собі іншу квартиру. Твори Радченка починають друкувати в журналах. Завдяки цьому молодий письменник позбувається нестатків, але продовжує жити досить скромно. Він бере активну участь в літературних дискусіях, його починають помічати, цікавитися його думками і планами. Степан кидає навчання в інституті, зосереджується на читанні лекцій з української мови на курсах. Одного разу знайомиться з мешканкою міста Зоською й захоплюється нею. «Саме міськість і вабила його в ній, бо стати справжнім городянином було першим завданням його сходу». «В сухості її обрисів він зачував витончені, містом породжені чари, бо в сільських умовах це тіло не могло б існувати…». Приходить звістка про великий гонорар за збірку оповідань. Це дуже тішить Степана. А невдовзі він зустрічає свого земляка Бориса. Той поділився радістю – він одружується. За описом майбутньої дружини товариша, Степан впізнає Надійку. Від того йому чомусь стає неприємно й прикро: «Гидким злочином уявлялося йому обернути блакитнооку Надійку в куховарку, прибиральницю, в охоронця пісного добробуту молодого міщанина». Степан займає посаду секретаря журналу, а коли до того його ще обирають до культкомісії місцевкому, часу на зустрічі з Зоською стає зовсім обмаль. У пориві почуттів на вечірці у подруги Зоськи Радченко запропонував дівчині вийти за нього заміж. Зоська радо погодилась, сказала: «Якби ти знав, як важко бути коханкою. Скільки я перемучилась!» Але коли Степан повернувся додому й почав уявляти, що у квартирі буде жити з ним людина, якій треба буде постійно приділяти увагу, яка буде відволікати на себе його час, вередувати... – схаменувся і назвав себе «йолопом». «Весь жах подружнього життя зразу став перед ним, збурюючи йому серце огидою, як привид в’язниці, як домовина, де він заохотився лягти із зв’язаними руками… Шахрайка ця Зоська!» Степан вирішив порвати всі зв'язки з дівчиною. Спочатку він просто уникав її, а потім, на черговій вечірці, де зустрівся з дівчиною, сказав їй, що вона його більше не цікавить і одружуватися з нею він не буде. Ще й принизив Зоську тим, що став відверто залицятися до інших жінок, що були на вечірці. Тоді ж Степан знайомиться з акторкою Ритою. Вона справляє на нього велике враження, надихає на працю. Радченко давно виношував мрію – написати великий твір «про людей». Навіть вже бачив струнку композицію цього твору, чув голоси персонажів… Перший розділ написав швидко і легко, а далі чомусь не писалось, як себе до того не примушував. Степан впав у розпач, були моменти, коли починав думати, що він вже ніколи нічого не напише… Може треба трохи перепочити? Захотілося зустрітися з Зоською, попросити у неї пробачення й помиритися. А коли прийшов до будинку, де жила дівчина, сусідка сказала, що Зоська померла – отруїлася. Хлопця охопив жах і муки сумління. Але швидко заспокоївся думкою, що Зоська отруїлась випадково, що його провини у її вчинку немає… Степан нарешті підібрав собі нове чудове помешкання, устаткував його меблями, але ніяк не міг до нього звикнути, воно було для нього ніби чуже. Нудьга його не кидала. Якось зустрів односельця Левка. Він закінчив своє навчання і збирався їхати працювати на Херсонщину. Левко сказав йому, що він так і не призвичаївся до життя у великому місті. Радченко пригадав своє село, степ і подумав, що йому теж треба покинути місто. Захотілося розшукати Надійку й побачитися з нею. Пригадав адресу, яку залишив йому Борис, і пішов. Розчарування від зустрічі з першим коханням було великим. У жінці, яка чекала дитину й розмовляла з ним «прикро, певно, погордо», він ледве впізнав колишню Надійку – «Прекрасну дівчину! Біляву русалку вечірніх полів». З важким серцем вийшов від неї на вулицю – непоказний спокій Надійки обурив його. Раптом зустрів ту красуню Риту, з якою колись познайомився на вечірці. Ця зустріч стала для нього розрадою і очікуваним новим щастям. Домовившись зустрітися завтра, Степан повернувся додому радісний. Не чекаючи ліфта, побіг сходами на свій шостий поверх, зайшов у квартиру і «розчинив вікна в темну безодню міста. Воно покірно лежало внизу хвилястими брилами скель, позначене вогняними крапками, і простягало йому з пітьми горбів гострі кам’яні пальці. Він завмер від сласного споглядання цієї величі нової стихії і раптом широким рухом зронив униз зачудований поцілунок. Тоді, в тиші лампи над столом, писав свою повість про людей».